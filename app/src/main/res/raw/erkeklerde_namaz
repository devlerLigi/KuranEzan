Namaz Nasıl Kılınır - Erkekler
Erkekler için Sabah namazının 2 rekatlık sünnetinin nasıl kılınacağı anlatılmıştır.

Örneğin Sabah namazının 2 rekatlık sünneti aşağıdaki gibi kılınır.
-Abdest aldıktan sonra, namaz kılınacak yerin ve üzerimizin temiz olmasına dikkat edilirek Kıble'ye karşı dönülür, ayaklar birbirinden dört parmak kadar açık tutulur. (Erkekler farz namazlardan önce kamet getirirler)

-Niyet edilir (Hangi namaz kılınıyorsa ona niyet edilir). Örneğin: "Niyet ettim Allah rızası için bugünkü sabah namazının sünnetini kılmaya"

-Ellerin baş parmakları kulak yumuşaklarına değdirilir, avuç içleri kıble istikametine dönük şekilde parmak araları açılır ve "Allahu Ekber" diyerek tekbir getirilir.

-Tekbir aldıktan hemen sonra eller göbek altında sağ el sol elin üzerine bağlanır. Sağ elin küçük parmağıyla başparmak, sol elin bileğini halka gibi kavramış şekilde tutulur.

-Eller bağlandıktan sonra, gözlerimiz secde edilecek yerden ayrılmadan "Sübhaneke" okunur. Sonra "Euzü Besmele" çekilerek "Fatiha Suresi" okunur ve Amin denir. Peşinden bir "Sure" okunur.

-Sure okunduktan sonra "Allahü Ekber" diyerek rükua eğilinir. Ellerle parmak araları açık olarak diz kapakları kaplanır, bel yerle paralel olcak şekilde düz tutulur, bacak ile kollar gergin olur ve gözler ayak uçlarına bakar. Dizler bükülmeden dik tutulmalıdır. Rükuda iken üç defa "Sübhane Rabbiye'l-Azim" denir.

-Rükudan doğrulurken "Semi Allahü Limen Hamideh" denir, tam dik durunca ise "Rabbena Lekel Hamd" denir.

-Ayakta kısa bir süre durduktan sonra "Allahü Ekber" diyerek secdeye gidilir. Secdeye inerken önce dizler, sonra eller yere konur. Başımız iki elimiz arasında, alın ve burun yere değecek ve parmaklar kıbleye doğru. Dirseklerimiz yere değmiyecek ve vücuda yapışık olmayacak. Ayak parmakları kıbleye dönük, topuklar bitişik duracak. Secdede iken üç defa "Sübhane Rabbiyel-a'lâ" denir.

-Sonra, "Allahü Ekber" diyerek oturuşa geçilir. Sol ayak yere yatık, sağ ayak dik olacak şekilde parmakları kıble istikametinde bükülür ve uylukların üzerinde oturulur. Avuçlar, dizin üzerine konur ve parmaklar serbest bırakılır.

-Kısa bir müddet (Sübhânallah diyecek kadar) oturuşta durulduktan sonra tekrar secdeye gidilir. Secdede iken üç defa "Sübhane Rabbiyel-a'lâ" denir ve buradan "Allahü Ekber" diyerek ayağa ikinci rekata kalkmış oluruz.

-İkinci rekat da, birinci rekatta tarif edildiği gibi tamamlanır. Sadece ikinci rekatın başında "Sübhaneke" okunmaz. Ayrıca İkinci secdeden sonra "Allahü Ekber" diyerek ayağa kalkmayıp oturuşa geçilir. Oturuşta "Ettehıyyatü", "Allahümme Salli", "Allahümme Barik" ve "Rabbena" dualarını okuduktan sonra başımız önce sağa çevrilmiş  ve gözler omuza bakacak şekilde "Esselamü Aleyküm Ve Rahmetullah" diye selam verilir, sonra sola çevrilmiş ve gözler omuza bakacak şekilde "Esselamü Aleyküm Ve Rahmetullah" diye tekrar selam verilerek namaz tamamlanır.

Selamdan sonra "Allâhümme entesselamü ve minkes-selam tebarekte ya zel-celali vel-ikram" der.